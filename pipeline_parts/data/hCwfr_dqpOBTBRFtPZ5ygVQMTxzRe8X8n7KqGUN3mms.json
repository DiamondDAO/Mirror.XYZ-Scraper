"{\"content\":{\"body\":\"帝高阳之苗裔兮，朕皇考曰伯庸。\\n\\n摄提贞于孟陬兮，惟庚寅吾以降。\\n\\n皇览揆余初度兮，肇锡余以嘉名。\\n\\n名余曰正则兮，字余曰灵均。\\n\\n纷吾既有此内美兮，又重之以修能。\\n\\n扈江离与辟芷兮，纫秋兰以为佩。\\n\\n汩余若将不及兮，恐年岁之不吾与。\\n\\n朝搴阰之木兰兮，夕揽洲之宿莽。\\n\\n日月忽其不淹兮，春与秋其代序。\\n\\n惟草木之零落兮，恐美人之迟暮。\\n\\n不抚壮而弃秽兮，何不改乎此度？\\n\\n乘骐骥以驰骋兮，来吾道夫先路！\\n\\n昔三后之纯粹兮，固众芳之所在。\\n\\n杂申椒与菌桂兮，岂惟纫夫蕙茝！\\n\\n彼尧、舜之耿介兮，既遵道而得路。\\n\\n何桀纣之昌披兮，夫唯捷径以窘步。\\n\\n惟夫党人之偷乐兮，路幽昧以险隘。\\n\\n岂余身之惮殃兮，恐皇舆之败绩。\\n\\n忽奔走以先后兮，及前王之踵武。\\n\\n荃不查余之中情兮，反信谗而齌怒。\\n\\n余固知謇謇之为患兮，忍而不能舍也。\\n\\n指九天以为正兮，夫唯灵修之故也。\\n\\n曰黄昏以为期兮，羌中道而改路。\\n\\n初既与余成言兮，后悔遁而有他。\\n\\n余既不难夫离别兮，伤灵修之数化。\\n\\n余既滋兰之九畹兮，又树蕙之百亩。\\n\\n畦留夷与揭车兮，杂杜衡与芳芷。\\n\\n冀枝叶之峻茂兮，愿俟时乎吾将刈。\\n\\n虽萎绝其亦何伤兮，哀众芳之芜秽。\\n\\n众皆竞进以贪婪兮，凭不厌乎求索。\\n\\n羌内恕己以量人兮，各兴心而嫉妒。\\n\\n忽驰骛以追逐兮，非余心之所急。\\n\\n老冉冉其将至兮，恐修名之不立。\\n\\n朝饮木兰之坠露兮，夕餐秋菊之落英。\\n\\n苟余情其信姱以练要兮，长顑颔亦何伤。\\n\\n掔木根以结茝兮，贯薜荔之落蕊。\\n\\n矫菌桂以纫蕙兮，索胡绳之纚纚。\\n\\n謇吾法夫前修兮，非世俗之所服。\\n\\n虽不周于今之人兮，愿依彭咸之遗则。\\n\\n长太息以掩涕兮，哀民生之多艰。\\n\\n余虽好修姱以鞿羁兮，謇朝谇而夕替。\\n\\n既替余以蕙纕兮，又申之以揽茝。\\n\\n亦余心之所善兮，虽九死其犹未悔。\\n\\n怨灵修之浩荡兮，终不察夫民心。\\n\\n众女嫉余之蛾眉兮，谣诼谓余以善淫。\\n\\n固时俗之工巧兮，偭规矩而改错。\\n\\n背绳墨以追曲兮，竞周容以为度。\\n\\n忳郁邑余侘傺兮，吾独穷困乎此时也。\\n\\n宁溘死以流亡兮，余不忍为此态也。\\n\\n鸷鸟之不群兮，自前世而固然。\\n\\n何方圜之能周兮，夫孰异道而相安？\\n\\n屈心而抑志兮，忍尤而攘诟。\\n\\n伏清白以死直兮，固前圣之所厚。\\n\\n悔相道之不察兮，延伫乎吾将反。\\n\\n回朕车以复路兮，及行迷之未远。\\n\\n步余马于兰皋兮，驰椒丘且焉止息。\\n\\n进不入以离尤兮，退将复修吾初服。\\n\\n制芰荷以为衣兮，集芙蓉以为裳。\\n\\n不吾知其亦已兮，苟余情其信芳。\\n\\n高余冠之岌岌兮，长余佩之陆离。\\n\\n芳与泽其杂糅兮，唯昭质其犹未亏。\\n\\n忽反顾以游目兮，将往观乎四荒。\\n\\n佩缤纷其繁饰兮，芳菲菲其弥章。\\n\\n民生各有所乐兮，余独好修以为常。\\n\\n虽体解吾犹未变兮，岂余心之可惩。\\n\\n女嬃之婵媛兮，申申其詈予。\\n\\n曰：“鲧婞直以亡身兮，终然夭乎羽之野。\\n\\n汝何博謇而好修兮，纷独有此姱节。\\n\\n薋菉葹以盈室兮，判独离而不服。\\n\\n众不可户说兮，孰云察余之中情。\\n\\n世并举而好朋兮，夫何茕独而不予听？\\n\\n依前圣以节中兮，喟凭心而历兹。\\n\\n济沅、湘以南征兮，就重华而敶词：\\n\\n启《九辩》与《九歌》兮，夏康娱以自纵。\\n\\n不顾难以图后兮，五子用失乎家衖。\\n\\n羿淫游以佚畋兮，又好射夫封狐。\\n\\n固乱流其鲜终兮，浞又贪夫厥家。\\n\\n浇身被服强圉兮，纵欲而不忍。\\n\\n日康娱而自忘兮，厥首用夫颠陨。\\n\\n夏桀之常违兮，乃遂焉而逢殃。\\n\\n后辛之菹醢兮，殷宗用而不长。\\n\\n汤、禹俨而祗敬兮，周论道而莫差。\\n\\n举贤才而授能兮，循绳墨而不颇。\\n\\n皇天无私阿兮，览民德焉错辅。\\n\\n夫维圣哲以茂行兮，苟得用此下土。\\n\\n瞻前而顾后兮，相观民之计极。\\n\\n夫孰非义而可用兮？孰非善而可服？\\n\\n阽余身而危死兮，览余初其犹未悔。\\n\\n不量凿而正枘兮，固前修以菹醢。\\n\\n曾歔欷余郁邑兮，哀朕时之不当。\\n\\n揽茹蕙以掩涕兮，沾余襟之浪浪。\\n\\n跪敷衽以陈辞兮，耿吾既得此中正。\\n\\n驷玉虬以桀鹥兮，溘埃风余上征。\\n\\n朝发轫于苍梧兮，夕余至乎县圃。\\n\\n欲少留此灵琐兮，日忽忽其将暮。\\n\\n吾令羲和弭节兮，望崦嵫而勿迫。\\n\\n路漫漫其修远兮，吾将上下而求索。\\n\\n饮余马于咸池兮，总余辔乎扶桑。\\n\\n折若木以拂日兮，聊逍遥以相羊。\\n\\n前望舒使先驱兮，后飞廉使奔属。\\n\\n鸾皇为余先戒兮，雷师告余以未具。\\n\\n吾令凤鸟飞腾兮，继之以日夜。\\n\\n飘风屯其相离兮，帅云霓而来御。\\n\\n纷总总其离合兮，斑陆离其上下。\\n\\n吾令帝阍开关兮，倚阊阖而望予。\\n\\n时暧暧其将罢兮，结幽兰而延伫。\\n\\n世溷浊而不分兮，好蔽美而嫉妒。\\n\\n朝吾将济于白水兮，登阆风而绁马。\\n\\n忽反顾以流涕兮，哀高丘之无女。\\n\\n溘吾游此春宫兮，折琼枝以继佩。\\n\\n及荣华之未落兮，相下女之可诒。\\n\\n吾令丰隆乘云兮，求宓妃之所在。\\n\\n解佩纕以结言兮，吾令謇修以为理。\\n\\n纷总总其离合兮，忽纬繣其难迁。\\n\\n夕归次于穷石兮，朝濯发乎洧盘。\\n\\n保厥美以骄傲兮，日康娱以淫游。\\n\\n虽信美而无礼兮，来违弃而改求。\\n\\n览相观于四极兮，周流乎天余乃下。\\n\\n望瑶台之偃蹇兮，见有娀之佚女。\\n\\n吾令鸩为媒兮，鸩告余以不好。\\n\\n雄鸠之鸣逝兮，余犹恶其佻巧。\\n\\n心犹豫而狐疑兮，欲自适而不可。\\n\\n凤皇既受诒兮，恐高辛之先我。\\n\\n欲远集而无所止兮，聊浮游以逍遥。\\n\\n及少康之未家兮，留有虞之二姚。\\n\\n理弱而媒拙兮，恐导言之不固。\\n\\n世溷浊而嫉贤兮，好蔽美而称恶。\\n\\n闺中既以邃远兮，哲王又不寤。\\n\\n怀朕情而不发兮，余焉能忍而与此终古？\\n\\n索琼茅以筳篿兮，命灵氛为余占之。\\n\\n曰：“两美其必合兮，孰信修而慕之？\\n\\n思九州之博大兮，岂惟是其有女？”\\n\\n曰：“勉远逝而无狐疑兮，孰求美而释女？\\n\\n何所独无芳草兮，尔何怀乎故宇？”\\n\\n世幽昧以昡曜兮，孰云察余之善恶？\\n\\n民好恶其不同兮，惟此党人其独异！\\n\\n户服艾以盈要兮，谓幽兰其不可佩。\\n\\n览察草木其犹未得兮，岂珵美之能当？\\n\\n苏粪壤以充祎兮，谓申椒其不芳。\\n\\n欲从灵氛之吉占兮，心犹豫而狐疑。\\n\\n巫咸将夕降兮，怀椒糈而要之。\\n\\n百神翳其备降兮，九疑缤其并迎。\\n\\n皇剡剡其扬灵兮，告余以吉故。\\n\\n曰：“勉升降以上下兮，求矩矱之所同。\\n\\n汤、禹俨而求合兮，挚、咎繇而能调。\\n\\n苟中情其好修兮，又何必用夫行媒？\\n\\n说操筑于傅岩兮，武丁用而不疑。\\n\\n吕望之鼓刀兮，遭周文而得举。\\n\\n宁戚之讴歌兮，齐桓闻以该辅。\\n\\n及年岁之未晏兮，时亦犹其未央。\\n\\n恐鹈鴃之先鸣兮，使夫百草为之不芳。”\\n\\n何琼佩之偃蹇兮，众薆然而蔽之。\\n\\n惟此党人之不谅兮，恐嫉妒而折之。\\n\\n时缤纷其变易兮，又何可以淹留？\\n\\n兰芷变而不芳兮，荃蕙化而为茅。\\n\\n何昔日之芳草兮，今直为此萧艾也？\\n\\n岂其有他故兮，莫好修之害也！\\n\\n余以兰为可恃兮，羌无实而容长。\\n\\n委厥美以从俗兮，苟得列乎众芳。\\n\\n椒专佞以慢慆兮，樧又欲充夫佩帏。\\n\\n既干进而务入兮，又何芳之能祗？\\n\\n固时俗之流从兮，又孰能无变化？\\n\\n览椒兰其若兹兮，又况揭车与江离？\\n\\n惟兹佩之可贵兮，委厥美而历兹。\\n\\n芳菲菲而难亏兮，芬至今犹未沬。\\n\\n和调度以自娱兮，聊浮游而求女。\\n\\n及余饰之方壮兮，周流观乎上下。\\n\\n灵氛既告余以吉占兮，历吉日乎吾将行。\\n\\n折琼枝以为羞兮，精琼爢以为粻。\\n\\n为余驾飞龙兮，杂瑶象以为车。\\n\\n何离心之可同兮？吾将远逝以自疏。\\n\\n邅吾道夫昆仑兮，路修远以周流。\\n\\n扬云霓之晻蔼兮，鸣玉鸾之啾啾。\\n\\n朝发轫于天津兮，夕余至乎西极。\\n\\n凤皇翼其承旗兮，高翱翔之翼翼。\\n\\n忽吾行此流沙兮，遵赤水而容与。\\n\\n麾蛟龙使梁津兮，诏西皇使涉予。\\n\\n路修远以多艰兮，腾众车使径待。\\n\\n路不周以左转兮，指西海以为期。\\n\\n屯余车其千乘兮，齐玉轪而并驰。\\n\\n驾八龙之婉婉兮，载云旗之委蛇。\\n\\n抑志而弭节兮，神高驰之邈邈。\\n\\n奏《九歌》而舞《韶》兮，聊假日以偷乐。\\n\\n陟升皇之赫戏兮，忽临睨夫旧乡。\\n\\n仆夫悲余马怀兮，蜷局顾而不行。\\n\\n乱曰：已矣哉！\\n\\n国无人莫我知兮，又何怀乎故都！\\n\\n既莫足与为美政兮，吾将从彭咸之所居！\",\"timestamp\":1633632728,\"title\":\"离骚\"},\"digest\":\"8ofZE2RZmqEm2U0E29FF2biNI1pclGqVTFG2Uup0ZX8\",\"authorship\":{\"contributor\":\"0xD4FB83F325C08eD677a33B4E513c2808B049e265\",\"signingKey\":\"{\\\"crv\\\":\\\"P-256\\\",\\\"ext\\\":true,\\\"key_ops\\\":[\\\"verify\\\"],\\\"kty\\\":\\\"EC\\\",\\\"x\\\":\\\"UmLq5XFheMXld5PANDLAn1NnnhkOJxonf9ruZh7Cw6Q\\\",\\\"y\\\":\\\"3PA0AcwjreTQaZpKkUaXQbX_PH3euzCdVLzYCMgfKSE\\\"}\",\"signature\":\"I3w6OGgVHeNUn9L-by9EXkaPUPUDnmKutm6dB-W16cj_9EL9gd5QT24nCF7Bk5Rw4__4i-rkrszG0nOpP1Lb9g\",\"signingKeySignature\":\"0xea6fcdf1f5ab8846ce7a7a5c8cfc7a1674042bee9770f282548f76d0ce99d0631f2f23fdfdeabae36f0d6efc9fd0ca76a78ed84b951c6c7f4e85e1817fe40e121b\",\"signingKeyMessage\":\"I authorize publishing on mirror.xyz from this device using:\\n{\\\"crv\\\":\\\"P-256\\\",\\\"ext\\\":true,\\\"key_ops\\\":[\\\"verify\\\"],\\\"kty\\\":\\\"EC\\\",\\\"x\\\":\\\"UmLq5XFheMXld5PANDLAn1NnnhkOJxonf9ruZh7Cw6Q\\\",\\\"y\\\":\\\"3PA0AcwjreTQaZpKkUaXQbX_PH3euzCdVLzYCMgfKSE\\\"}\",\"algorithm\":{\"name\":\"ECDSA\",\"hash\":\"SHA-256\"}},\"nft\":{},\"version\":\"12-21-2020\",\"originalDigest\":\"8ofZE2RZmqEm2U0E29FF2biNI1pclGqVTFG2Uup0ZX8\"}"