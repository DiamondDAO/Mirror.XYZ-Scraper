"{\"content\":{\"body\":\" \\n  \\n\\n**第三十三章**\\n\\n知人者智也，自知者明也。胜人者有力也，自胜者强也。知足者富也，强行者有志也。不失其所者久也，死而不妄者寿也。\\n\\n \\n\\n**第三十四章**\\n\\n道渢（fēng）呵，其可左右也。万物恃之以生而不辞，成功遂事而弗名有也。万物归焉而弗为主。则恒无欲也，可名于小。万物归焉而弗为主，可名于大。是以圣人之能成大也，以其不为大也，故能成大。\\n\\n \\n\\n**第三十五章**\\n\\n执大象，天下往，往而不害，安平太。乐与饵，过客止。故道之出言也，曰淡呵其无味也，视之不足见也，听之不足闻也，用之不可既也。\\n\\n \\n\\n**第三十六章**\\n\\n将欲翕之，必姑张之；将欲弱之，必姑强之；将欲去之，必姑与之；将欲夺之，必姑予之。是谓微明。柔弱胜强。鱼不可脱于渊，邦利器不可以示人。\\n\\n \\n\\n**第三十七章**\\n\\n道恒无为，侯王若能守之，万物将自化。化而欲作，吾将镇之以无名之朴。镇之以无名之朴，夫亦将不欲。不欲以静，万物将自定。\\n\\n \\n\\n**第三十八章**\\n\\n上德不德，是以有德；下德不失德，是以无德。上德无为而无以为也。上仁为之而无以为也；上义为之而有以为也。上礼为之而莫之应也，则攘臂而扔之。故失道而后德，失德而后仁，失仁而后义，失义而后礼。夫礼者，忠信之薄也，而乱之首也。前识者，道之华也，而愚之首也。是以大丈夫居其厚，不居其薄，居其实，不居其华。故去彼取此。\\n\\n \\n\\n**第三十九章**\\n\\n昔之得一者，天得一以清，地得一以宁，神得一以灵，谷得一以盈，侯王得一以为天下正。其致之也，谓天毋以清将恐裂，谓地毋以宁将恐发，谓神毋以灵将恐歇，谓谷毋以盈将恐竭，谓侯王毋以贵以高将恐蹶。故必贵而以贱为本，必高而以下为基。夫是以侯王自谓孤寡不谷，此其贱之本与？非也？故致数誉无誉。是故不欲禄禄若玉，珞珞若石。\\n\\n \\n\\n**第四十章**\\n\\n上士闻道，勤而行之；中士闻道，若存若亡；下士闻道，大笑之。弗笑不足以为道。是以建言有之，曰：明道如昧，进道如退，夷道如纇（lèi）。上德如谷，大白如辱，广德如不足，建德如偷，质贞如渝。大方无隅，大器免（晚）成，大音希声；大象无形。道褒无名，夫唯道，善始且善成。\\n\\n \\n\\n**第四十一章**\\n\\n返也者，道之动也；弱也者，道之用也。天下之物生于有，有生于无。\\n\\n \\n\\n**第四十二章**\\n\\n道生一，一生二，二生三，三生万物。万物负阴而抱阳，沖气以为和。天下之所恶，唯孤寡不谷。而王公以自名也。物或损之而益，益之而损。古人之所教，亦我而教人，故强梁者不得其死，吾将以为教父。\\n\\n \\n\\n**第四十三章**\\n\\n天下之至柔，驰骋于天下之至坚。出于无有，入于无间。吾是以知无为之有益也。不言之教，无为之益，天下希能及之矣也。\\n\\n \\n\\n**第四十四章**\\n\\n名与身孰亲？身与货孰多？得与亡孰病？甚爱必大费，多藏必厚亡。故知足不辱，知止不殆，可以长久。\\n\\n \\n\\n**第四十五章**\\n\\n大成若缺，其用不弊；大盈若盅，其用不穷。大直如屈，大巧如拙，大赢若绌。躁胜寒，静胜热，清静可以为天下正。\\n\\n \\n\\n**第四十六章**\\n\\n天下有道，却走马以粪。天下无道，戎马生于郊。罪莫厚乎甚欲，祸莫大于不知足，咎莫惨于欲得，知足之为足，此恒足矣。\\n\\n \\n\\n**第四十七章**\\n\\n不出于户，以知天下；不窥于牖，以知天道。其出也弥远，其知弥少。是以圣人弗行而知，弗见而明，弗为而成。\\n\\n \\n\\n**第四十八章**\\n\\n为学者日益，为道者日损。损之又损，以至于无为。无为而无不为也。将欲取天下也恒无事。及其有事也，又不足以取天下矣。\\n\\n \\n\\n**第四十九章**\\n\\n圣人恒无心，以百姓之心为心。善者善之，不善者亦善之，得善也。信者信之，不信者亦信之，得信也。圣人之在天下，歙歙焉，为天下浑心，百姓皆属耳目焉，圣人皆阂之。\\n\\n \\n\\n**第五十章**\\n\\n出生入死。生之徒，十有三；死之徒，十有三；而民生生，动皆之死地亦十有三。夫何故也？以其生生也。盖闻善执生者，陵行不遇兕虎，入军不被甲兵。兕无所投其角，虎无所措其爪，兵无所容其刃。夫何故也？以其无死地焉。\\n\\n \\n\\n**第五十一章**\\n\\n道生之，而德畜之；物形之，而器成之。是以万物尊道而贵德。道之尊，德之贵也，夫莫之爵而恒自然也。道生之，德畜之。长之，遂之，亭之，毒之，养之，覆之。生而弗有也，为而弗恃也，长而弗宰也，此之谓玄德。\\n\\n \\n\\n**第五十二章**\\n\\n天下有始，以为天下母。既得其母，以知其子。既知其子，复守其母，没身不殆。塞其兑，闭其门，终身不勤。启其兑，济其事，终身不救。现小曰明，守柔曰强。用其光，复归其明，毋遗身殃，是为袭常。\\n\\n \\n\\n**第五十三章**\\n\\n使我介然有知，行于大道，唯迤是畏。大道甚夷，而民好径。朝甚除，田甚芜；仓甚虚，服文采；带利剑，厌饮食；货财有余，是为盗夸，非道也。\\n\\n \\n\\n**第五十四章**\\n\\n善建者不拔，善抱者不脱，子孙以其祭祀不绝。修之身，其德乃真；修之家，其德有余；修之乡，其德乃长；修之邦，其德乃丰；修之天下，其德乃普。以身观身，以家观家，以乡观乡，以邦观邦，以天下观天下。吾何以知天下然哉？以此。\\n\\n \\n\\n**第五十五章**\\n\\n含德之厚者，比于赤子，蜂虿（chài）虺（huǐ）蛇弗螫，攫鸟猛兽弗搏。骨弱筋柔而握固。未知牝牡之合而朘（zuī）怒，精之至也。终日号而不嚘（yōu），和之至也。和曰常，知和曰明，益生曰祥，心使气曰强。物壮则老，谓之不道，不道早已。\\n\\n \\n\\n**第五十六章**\\n\\n知者弗言，言者弗知。塞其兑，闭其门；和其光，同其尘；挫其锐，解其纷，是谓玄同。故不可得而亲，亦不可得而疏；不可得而利，亦不可得而害；不可得而贵，亦不可得而贱。故为天下贵。\\n\\n \\n\\n**第五十七章**\\n\\n以正治邦，以奇用兵，以无事取天下。吾何以知其然也哉？夫天下多忌讳，而民弥贫；民多利器，而邦家滋昏；人多智而奇物滋起；法物滋彰而盗贼多有。是以圣人之言曰：“我无为，而民自化；我好静，而民自正；我无事，而民自富；我欲不欲，而民自朴。”\\n\\n \\n\\n**第五十八章**\\n\\n其政闷闷，其民淳淳；其政察察，其民缺缺。祸兮，福之所倚，福兮，祸之所伏。孰知其极？其无正也。正复为奇，善复为妖。人之迷也，其日固久矣。是以方而不割，廉而不刺，直而不绁，光而不耀。\\n\\n \\n\\n**第五十九章**\\n\\n治人、事天，莫若啬。夫为啬，是以早服，早服是谓重积德。重积德则无不克。无不克则莫知其极。莫知其极，可以有国。有国之母，可以长久。是谓深根固柢，长生久视之道也。\\n\\n \\n\\n**第六十章**\\n\\n治大国若烹小鲜。以道莅天下，其鬼不神。非其鬼不神也，其神不伤人也。非其神不伤人也，圣人亦弗伤也。夫两不相伤，故德交归焉。\\n\\n \\n\\n**第六十一章**\\n\\n大邦者下流也，天下之牝也。天下之交也，牝恒以静胜牡。为其静也，故宜为下也。大邦以下小邦，则取小邦；小邦以下大邦，则取于大邦。故或下以取，或下而取。故大邦者不过欲兼畜人，小邦不过欲入事人。夫皆得其欲，则大者宜为下。\\n\\n \\n\\n**第六十二章**\\n\\n道者，万物之奥也。善人之宝也，不善人之所保也。美言可以市尊，行可以贺人。人之不善也，何弃之有？故立天子，置三卿，虽有拱之璧以先驷马，不若坐而进此。古之所以贵此者何也？不谓求以得，有罪以免欤？故为天下贵。\\n\\n \\n\\n**第六十三章**\\n\\n为无为，事无事，味无味。大小多少，报怨以德。图难乎其易也，为大乎其细也。天下之难作于易；天下之大作于细。是以圣人终不为大，故能成其大。夫轻诺必寡信，多易必多难。是以圣人犹难之，故终于无难。\\n\\n \\n\\n**第六十四章**\\n\\n其安也，易持也；其未兆也，易谋也；其脆也，易泮也；其微也，易散也。为之于其无有也，治之于其未乱。合抱之木，生于毫末；九层之台，作于累土；百仞之高，始于足下。为之者败之；执之者失之。是以圣人无为也，故无败也；无执也，故无失也。民之从事也，恒于其几成而败之。故慎终如始，则无败事矣。是以圣人欲不欲，而不贵难得之货，学不学，而复众人之所过，能辅万物之自然而弗敢为。\\n\\n \\n\\n**第六十五章**\\n\\n古之为道者，非以明民也，将以愚之也。民之难治也，以其智也。故以智知邦，邦之贼；以不智知邦，邦之德也。恒知此两者，亦楷式也。恒知楷式，此谓玄德。玄德深矣，远矣，与物反矣���乃至大顺。\\n\\n \\n\\n**第六十六章**\\n\\n江海所以为百谷王者，以其善下之，是以能为百谷王。圣人之在民前也，以身后之。其在民上也，以言下之。故居上而民弗重也，居前而民弗害也。天下乐推而弗厌。非以其无争与？故天下莫能与之争。\\n\\n \\n\\n**第六十七章**\\n\\n小邦寡民，使有十百人之器毋用。使民重死而远徙。有车舟无所乘之；有甲兵无所陈之。使民复结绳而用之。甘其食，美其服，乐其俗，安其居。邻邦相望，鸡狗之声相闻，民至老死不相往来。\\n\\n \\n\\n**第六十八章**\\n\\n信言不美，美言不信。知者不博，博者不知。善者不多，多者不善。圣人无积，既以为人己愈有，既以予人己愈多。故天之道，利而不害；圣人之道，为而弗争。\\n\\n \\n\\n**第六十九章**\\n\\n天下皆谓我大，大而不肖。夫唯不肖，故能大，若肖，细久矣！我恒有三宝，持而保之：一曰慈，二曰俭，三曰不敢为天下先。夫慈，故能勇；俭，故能广；不敢为天下先，故能为成事长。今舍其慈，且勇；舍其俭，且广；舍其后，且先，则必死矣。夫慈，以战则胜，以守则固。天将建之，如以慈垣之。\\n\\n \\n\\n**第七十章**\\n\\n善为士者，不武。善战者，不怒。善胜敌者，弗与。善用人者，为之下。是谓不争之德，是谓用人之力，是谓配天，古之极也。\\n\\n \\n\\n**第七十一章**\\n\\n用兵有言曰：吾不敢为主，而为客；不敢进寸，而退尺。是谓行无行，攘无臂，执无兵，乃无敌矣。祸莫大于无敌，无敌近亡吾宝矣。故抗兵相若，则哀者胜矣。\\n\\n \\n\\n**第七十二章**\\n\\n吾言易知也，易行也。而人莫之能知也，莫之能行也。夫言有宗，事有君。夫唯无知也，是以不我知。知我者希，则我贵矣。是以圣人被褐而怀玉。\\n\\n \\n\\n**第七十三章**\\n\\n知不知，尚矣。不知知，病矣。是以圣人之不病，以其病病，是以不病。\\n\\n \\n\\n**第七十四章**\\n\\n民之不畏威，则大畏将至矣。毋狭其所居，毋厌其所生。夫唯弗厌，是以不厌。是以圣人自知而不自见也，自爱而不自贵也。故去彼取此。\\n\\n \\n\\n**第七十五章**\\n\\n勇于敢者则杀，勇于不敢者则活。此两者，或利或害。天之所恶，孰知其故？天之道：不争而善胜，不言而善应，不召而自来，繟（chǎn）然而善谋。天网恢恢，疏而不失。\\n\\n \\n\\n**第七十六章**\\n\\n若民恒且不畏死，奈何以杀惧之也？使民恒且畏死，而为奇者，吾得而杀之，夫孰敢矣？若民恒且必畏死，则恒有司杀者。夫代司杀者杀，是代大匠斫也。夫代大匠斫者，则希不伤其手矣。\\n\\n \\n\\n**第七十七章**\\n\\n人之饥也，以其上食税之多也，是以饥。百姓之不治也，以其上之有以为，是以不治。民之轻死，以其上求生之厚也，是以轻死。夫唯无以生为者，是贤于贵生。\\n\\n \\n\\n**第七十八章**\\n\\n人之生也柔弱，其死也坚强。万物草木之生也柔脆，其死也枯槁。故曰：坚强者死之徒也，柔弱者生之徒也。兵强则不胜，木强则折。强大居下，柔弱居上。\\n\\n \\n\\n**第七十九章**\\n\\n天之道，犹张弓也，高者抑之，下者举之。有余者损之，不足者补之。故天之道，损有余而益不足。人之道则不然，损不足而奉有余。孰能有余，而有以取奉于天者乎？唯有道者乎。是以圣人为而弗有，成功而弗居也，若此其不欲见贤也。\\n\\n \\n\\n**第八十章**\\n\\n天下莫柔弱于水，而攻坚强者莫之能胜也，以其无以易之也。柔之胜刚也，弱之胜强也，天下莫弗知也，而莫之能行也。故圣人之言云：“受邦之垢，是谓社稷之主；受邦之不祥，是谓天下之王。”正言若反。\\n\\n \\n\\n**第八十一章**\\n\\n和大怨，必有余怨，焉可以为善？是以圣人执左契，而不以责于人。故有德司契，无德司彻。夫天道无亲，恒与善人。\",\"timestamp\":1635862612,\"title\":\"道德经\"},\"digest\":\"Y6OMWASrvGEWo9HWVOKuSt_gE54ptlSUWhExrstrp2c\",\"authorship\":{\"contributor\":\"0x5440AfC3ef2B0af19C358F9d519657a6cc5909e5\",\"signingKey\":\"{\\\"crv\\\":\\\"P-256\\\",\\\"ext\\\":true,\\\"key_ops\\\":[\\\"verify\\\"],\\\"kty\\\":\\\"EC\\\",\\\"x\\\":\\\"H8-EYdMzplWBohH3hhbPLJpL7rgyQ3IiicdYlxxKnjs\\\",\\\"y\\\":\\\"YgYQUMSitPBhgIFnI3wbr7m98P0loKVBOHret6HYP3c\\\"}\",\"signature\":\"-Zdi_mNenZ7chTske8FWBaHm3eMOmw_-lI-kIBq1AwuEHvv8AkTeFeMF7awkvnrSMTE7YW8wH2Eneabctmx3ng\",\"signingKeySignature\":\"0x2ca3639347201703bd10a42c2fe3b6bbecdc0e72e540fe0ad89485cb52ddae1e18bfff6856f03c4ecf01b0ba3b944517b2eb762568c6dd37caa84bf0d1397ce41b\",\"signingKeyMessage\":\"I authorize publishing on mirror.xyz from this device using:\\n{\\\"crv\\\":\\\"P-256\\\",\\\"ext\\\":true,\\\"key_ops\\\":[\\\"verify\\\"],\\\"kty\\\":\\\"EC\\\",\\\"x\\\":\\\"H8-EYdMzplWBohH3hhbPLJpL7rgyQ3IiicdYlxxKnjs\\\",\\\"y\\\":\\\"YgYQUMSitPBhgIFnI3wbr7m98P0loKVBOHret6HYP3c\\\"}\",\"algorithm\":{\"name\":\"ECDSA\",\"hash\":\"SHA-256\"}},\"nft\":{},\"version\":\"12-21-2020\",\"originalDigest\":\"Y6OMWASrvGEWo9HWVOKuSt_gE54ptlSUWhExrstrp2c\"}"